---
title: Om å miste et barn
date: 2025-01-06
---
Jeg leste en kronikk på nrk.no for en stund siden om å miste et barn til kreft, og hvordan livet er etterpå.  Godt skrevet, viktig tema, men det fikk meg til å tenke.

Jeg har også mistet et barn.  Eller, hun er jo ikke borte. Hun ligger der inne i sengen sin, på det mørke rommet, stille, uten å orke å si noe særlig, eller gjøre noe.  Hun har gjort det i snart fem år nå.

Jeg har mistet et barn. 

Datteren min har ME, av det svært alvorlige slaget.  Det betyr at jenta som elsket å lese ikke lenger klarer å ta i en bok.  Hun som sang, spilte og danset orker ikke lyder, og det å sette seg opp i sengen er en nesten uoverkommelig kraftanstrengelse.  Det er bare såvidt hun orker å spise selv, og i perioder har hun måttet ha sondemat for ikke å sulte i hjel.  Alle anstrengelser, det være seg fysiske, mentale eller emosjonelle, kan føre til at hun blir verre i uker eller kanskje måneder etterpå.

Hadde hun enda hatt kreft, tenker jeg av og til. Når et barn får en kreftdiagnose snus verden på hodet - helsevesenet gjør alt de kan for å hjelpe, helbrede og støtte; og når det røyner på finnes det tilbud til pårørende. Man prøver behandling, og det finnes håp uansett hvor lite det måtte være.

ME-pasienter og deres pårørende blir i beste fall møtt med et beklagende skuldertrekk og “Det finnes ingen behandling” - i verste fall med “Har du prøvd å ikke være syk?”. Håp? Det må du finne på egen hånd.

Jeg har mistet et barn. 

Når var sist du ga barnet ditt en klem? Jeg har fått lov til å klemme datteren min to ganger de siste fire årene: da hun fylte atten, og da den eldste av kattene våre døde. Det er ikke fordi hun ikke liker å bli klemt; hun orker knapt berøring i det hele tatt, det er rett og slett ubehagelig for henne.

Jeg har mistet et barn. 

Men hun lever tross alt, tenker du kanskje. Men er det et liv? Å ligge i sengen på et mørkt rom, uten noen særlig stimulus - er det et liv for en tenåring?  Hun skulle vært på vei ut i verden, på vei til å klare seg selv; i stedet er hun fullstendig avhengig av foreldrene sine.

Jeg har mistet et barn. 

Den andre datteren min har mistet en søster, en bestevenn. De er nære i alder, og har alltid vært nære i sinnet. Ledd sammen, grått sammen, sunget og spilt og danset sammen.  Nå er det sjelden de snakker - hun orker ikke - og jeg ser på ansiktet til hun som er frisk at det er tungt å stikke hodet inn til søsteren for å hviske “hei”, bare for å måtte liste seg ut igjen.

Jeg har mistet et barn. 

Det jeg har er en pasient, en byrde, en klamp om foten - alt jeg gjør må planlegges rundt henne og hennes behov. Misforstå meg rett: Jeg er glad i henne, og pleier henne med glede!  Men det er likevel en byrde.

Jeg har mistet et barn.  På veien har jeg også mistet meg selv.
