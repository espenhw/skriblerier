---
title: Måne over Bourbon Street
originaltitle: Moon Over Bourbon Street
author: Sting
tags:
  - gjendiktet
  - rim
---
Månen skinner på Bourbon Street i kveld
Jeg ser ansikt blafre blekt forbi et slitt bordell
Jeg må følge dens sildrende strøm
Mot lyset, mot mengden, i en månedrøm

Jeg ber deg, o Gud, tilgi alt
For jeg vet det jeg gjør er så galt
Ingen merker min skygge eller hører mine skritt
Under månen på Bourbon Street

Det er lenge siden nå at jeg ble den jeg er
Jeg er fanget i mitt liv som et barn uten klær
Jeg kan aldri kjenne solen mot mitt kinn
Men vandrer alltid ensom i måneskinn

Hattens brede brem skjuler noe så groteskt
En synders ansikt over hånden til en prest
Ingen merker min skygge eller hører mine skritt
Under månen på Bourbon Street

Du går gatelangs i det gamle New Orleans
Uskyldig og ung med en duft av jasmin
Jeg har ofte stått på gaten under vinduet ditt
Og slåss med mine instinkt om neste skritt

Ber jeg aldri så høyt er det slik det må bli
Jeg må drepe det jeg elsker og såre deg fordi
Du må aldri se min skygge eller høre mine skritt
Under månen på Bourbon Street